## Rond het parlement

![](assets/parlement.jpg)

Aan het eind van de 18de en tijdens de hele 19de eeuw onderging Pest een aantal grote veranderingen. In 1838 werden de meeste landelijke woningen die hier tot dan toen stonden door een overstroming verwoest.
De eenwording van Boedapest in 1873 en de 1000ste verjaardag van de verovering door de Magyaren in 1896 bevorderden de stadsontwikkeling eveneens.

De Middeleeuwse stadsmuren van Pest werden hierbij overschreden. Deze periode leverde een aantal belangrijkeHongaarse gebouwen op, waaronder de Sint-Stefansbasiliek, het parlement en de Hongaarse Academie van Wetenschappen, die in diverse stijlen werden gebouwd.


Bezienswaardigheden:

- Parlement
- Etnografisch museum
- Attila József
- Ministerie van landbouw
- Monument voor Imre Nagy
- Beurspaleis
- Széchenyi István-plein
- Kettingbrug
- Sint-Stefansbasiliek
- Hongaarse Academie van Wetenschappen
- Gresham-paleis
- Opera


#### Overzichtskaartje van het parlement

![](assets/parlement_map.png)


#### Parlement

![](assets/parlement2.jpg)

Het gebouw beheerst het gedeelte van de Korso tussen de Kettingbrug (Lánc-hid) en de Margitbrug. Het staat symbool voor Boedapest maar zeker voor Hongarije. Het is in 1885 ontworpen door Imre Steindl en het kwam in 1904 gereed. Het behoort tot de fraaiste monumenten van de wereld. De lengte is 268 meter, de grootste breedte is 118 meter. De hoogte is 27 meter en de koepel is 96 meter hoog. Het Parlement beslaat 17.745 m2. In de beide zijvleugels van het in gotische stijl opgetrokken bouwwerk zijn de zittingszalen ondergebracht. Aan de zijde van de Donau bevinden zich lees-, gezelschaps- en eetzalen. De parlements-bibliotheek bevat 400.000 boeken. Het ontwerp van Steindl werd uitgekozen na een prijsvraag. De nummers twee en drie zijn eveneens gerealiseerd. Het betreft de monumentale gebouwen tegenover het parlement. Eén ervan is nu het Museum voor Volkenkunde.

Op de zuilen onder de koepel van het Parlement staan de beeltenissen van de 3 vorsten uit het Huis Habsburg, 9 Hongaarse koningen en 4 Zevenburgse (ligt nu in Roemenië) vorsten. De koepel is door twee grote en 20 kleine torens omgeven. Op de randen staan tussen gotische tinnen en zuilen 242 historische standbeelden. Er zijn in het gebouw 29 trappenhuizen en circa 115 zalen in ondergebracht, terwijl 10 tuinen de sfeer nog verhogen. Voor de versieringen van de trappenleuningen, trappen en zalen heeft men meer dan 40 kg goud toegepast. De zalen zijn versierd met fresco's en beelden van kunstenaars uit de 19e eeuw. Hieronder bevindt zich o.a. een werk van de beroemde Hongaarse schilder Mihály Munkácsy.

Aan de noordzijde van het parlementsgebouw stond het standbeeld van de eerste president van de Hongaarse republiek, Mihály Károly, die in 1918 en 1919 deze functie vervulde. Het front van het imposante gebouw staat naar de Kossuth Lajos tér gericht. De brede monumentale trappen die naar de ingang voeren, worden geflankeerd door bronzen leeuwen. Op het plein staan standbeelden van Lajos Kossuth (gemaakt door Kisfaludi-Strobl, Kocsis en Ungvári) en Ferenc Rákoczi II, gemaakt door János Pásztor. In de omgeving van het Parlementsgebouw staan voorts vele regeringsgebouwen, waarin ministers zetelen. In 1989 wapperden nog voor het parlementsgebouw de rode communistische vlaggen en was op de koepelspits een grote rode ster te zien, die 's avonds verlicht was. Het jaar daarop was dit alles verdwenen, net als het communistische regime in Hongarije.

Nabij het Parlementsgebouw is het verboden te parkeren of zelfs dichtbij te komen. Een Hongaarse militaire wachtpost verzoekt u om weg te gaan. Overigens kan men in groep en met een gids het parlement bezoeken, op ongeregelde tijdstippen, naargelang het Huis der Afgevaardigden er zitting heeft. Bijna iedere dag worden er rondleidingen verzorgd, in verschillende talen (waaronder Duits en Engels). Deze duren ca. 45 minuten. Toegang bedraagt huf 3500, op vertoon van een EU-paspoort krijgt men 50% korting. De rondleiding gaat langs de centrale ontvangsthal met de Zweedse marmeren zuilen, de koepel (zie boven) met de kroon, scepter en koningsappel, en de zaal van het Hongaarde Hogerhuis. Deze zaal (aan de Noordkant van het parlement) is identiek aan de zaal van de Volksvertegenwoordiging (Tweede Kamer) aan de zuidkant. Hoewel Hongarije oorspronkelijk, zoals de meeste West-Europese landen, een twee-kamer stelsel had, heeft het land nu slecht één volksvertegenwoordigende kamer. De zaal voor het Hogerhuis (of Senaat) is dus in onbruik geraakt. Beide zalen hebben 368 zetels voor parlementsleden.


#### Sint-Stefansbasiliek

![](assets/stefan.jpg)

De Sint-Stefanusbasiliek (Szent István Bazilika) is een basiliek in Boedapest, Hongarije. De kerk werd na een bouwperiode van tientallen jaren in 1905 voltooid en is sindsdien de grootste van de stad. De kerk is gewijd aan de heilige koning Stefanus, wiens rechterhand als reliek in de basiliek wordt bewaard. De basiliek staat in Pest aan het Sint-Stefanusplein (Szent István tér). Aan de achterzijde van de kerk begint de monumentale Andrássyboulevard (Andrássy út).

De bouw van de kerk begon in 1851. De architect was József Hild. Nadat de koepel in 1868 was ingestort, moest de bouw opnieuw beginnen. Miklós Ybl maakte het neo-renaissanceontwerp van de kerk zoals hij er nu staat, maar ook hij maakte de voltooiing van de kerk niet mee: hij stierf in 1891, waarna de bouw onder József Kauser werd afgerond.

Van buiten oogt deze kerk zeer monumentaal, met de 96 meter hoge centrale koepel - hoger dan welke kerktoren in de stad ook - en twee naar het westen gerichte 80 meter hoge torens. Aan beide zijden van het hoge portaal, dat de vorm van een triomfboog heeft, staan in de nissen figuren van kerkvaders. Het interieur doet niet onder voor de buitenkant. Alle bekende Hongaarse schilders en beeldhouwers van rond de eeuwwisseling werkten mee aan de vervaardiging ervan. De koepel toont een mooi plafond met mozaïeken.



#### Gresham-paleis

![](assets/gresham.jpg)

Het Gresham paleis van Boedapest is gebouwd in 1907. Het paleis heeft een uitgesproken secession bouwstijl. De Secessionstijl was populair in Wenen en Parijs en komt in Boedapest ook veel voor. Het Gresham paleis ligt op een prachtige plaats in Boedapest met uitzicht op de beroemde kettingbrug (link).


#### Hongaarse Academie van Wetenschappen

![](assets/academie.jpg)

De Hongaarse Academie van Wetenschappen (Magyar Tudományos Akademia, MTA) is een toonaangevende wetenschappelijke instelling in Hongarije. De academie bestaat thans uit elf afdelingen.

De academie werd opgericht op initiatief van graaf István Széchenyi, die in 1825 een jaarinkomen van zijn landgoederen aanbood om met dat bedrag een geleerd genootschap op te richten. Zijn voorbeeld werd gevolgd door andere afgevaardigden. Belangrijke taken van de Hongaarse academie, die aanvankelijk Hongaars Geleerd Genootschap (Magyar Tudós Társaság) heette, waren de verdere ontwikkeling van de Hongaarse taal en de verbreiding van kunsten en wetenschappen in Hongarije.

De eerste zitting en daarmee de feitelijke oprichting van het geleerde genootschap vond in 1830 plaats in Presburg, het huidige Bratislava, in die tijd de zetel van het Hongaarse parlement. Van meet af aan was Pest echter de officiële vestigingsplaats van de instelling. Aanvankelijk kwam men daar bijeen in het Nationaal Museum.

In 1845 kreeg de academie haar huidige benaming. In 1865 werd het huidige gebouw in gebruik genomen, een ontwerp in neorenaissancestijl van de Pruisische architect Friedrich August Stüler.


#### Kettingbrug

![](assets/kettingbrug.jpg)

De Kettingbrug (Hongaars: Széchenyi lánchíd) is de oudste brug over de Donau in de Hongaarse hoofdstad Boedapest. Ze is de vijfde brug, als men stroomafwaarts gaat. De 330 meter lange en 15,8 meter brede brug bevindt zich tussen het Adam Clarkplein (Clark Ádám tér) in Boeda en het Stefan Széchenyiplein (Széchenyi István tér) in Pest en dateert uit 1849. Het was destijds de eerste vaste brug over de Donau stroomafwaarts van Regensburg.

Officieel heet deze druk bereden brug sinds 1899 de Széchenyi-Kettingbrug (Széchenyi-Lánchid), naar graaf István Széchenyi, de man die het initiatief tot de bouw nam. Széchenyi, bijgenaamd de "Grootste Hongaar" nam, toen Hongarije nog onder Oostenrijk viel, veel initiatieven tot verbeteringen van de welvaart van Hongarije. Op zijn aandringen werden onder meer fabrieken, wegen, bruggen en molens aangelegd en de landbouw verbeterd.

De Kettingbrug steunt op twee pijlers, waarvoor antieke triomfbogen als voorbeelden hebben gediend. Twee leeuwen van steen, ontworpen door János Marschalkó, zorgen aan weerszijden voor een stille bewaking. Ze werden in 1885 geplaatst.


##### Geschiedenis

De Kettingbrug werd tussen 1839 en 1849 gebouwd naar een ontwerp van de Brit William Tierney Clark. De leiding van de bouw was in handen van zijn naamgenoot Adam Clark, naar wie het plein aan de westkant van de brug genoemd is. Clark leidde ook de bouw van de tunnel onder de Burchtheuvel die in 1857 gereedkwam en die op de brug aansluit.

Nog voor de feestelijke inwijding in 1849 dreigde de nieuwe brug alweer vernield te worden. Tijdens de opstand van de Hongaren tegen het Oostenrijks bewind hadden de Oostenrijkse troepen zich in Boeda verschanst. Pest was geheel in handen van de Hongaarse opstandelingen. De Oostenrijkers hadden grote hoeveelheden kruit opgeslagen bij het bruggenhoofd op de rechter Donau-oever. Als het Oostenrijkse garnizoen in Boeda in gevaar zou geraken, diende de brug opgeblazen te worden. De Hongaarse bevelhebber dreigde zijn Oostenrijkse collega alle Oostenrijkse militairen in Boeda te zullen doden als ze de Kettingbrug, "dat prachtige kunstwerk", zouden opblazen. Hoewel er bij wederzijdse gevechtshandelingen ontploffingen waren, bleek de brug nog grotendeels intact toen de kruitdampen waren opgetrokken.

In januari 1945 bliezen Hitlers troepen de brug op om de opmars van de Russische troepen onder leiding van maarschalk Semjon Timosjenko te vertragen. In 1949 was ze weer in haar oorspronkelijke vorm opgebouwd. De ingebruikname vond precies honderd jaar na de inwijding plaats, op 21 november.


#### Hongaarse staatsopera

![](assets/opera.jpg)

De Hongaarse Opera (Hongaars: Magyar Állami Operaház) staat aan de Andrássy út (Andrássyboulevard), de voornaamste boulevard van de Hongaarse hoofdstad Boedapest.

Dit operagebouw werd ontworpen door Miklós Ybl in neorenaissancestijl met barokke elementen. De bouw duurde van 1875 tot 1884. De opening vond plaats op 27 september 1884. De kunstwerken in het gebouw zijn onder anderen van de hand van Bertalan Székely, Mór Than en Károly Lotz. De concertzaal biedt plaats aan 1261 zitplaatsen. Belangrijke artiesten waren onder anderen Gustav Mahler en Otto Klemperer.

De boulevard, inclusief het operagebouw, staat sinds 2002 op de Werelderfgoedlijst van UNESCO.